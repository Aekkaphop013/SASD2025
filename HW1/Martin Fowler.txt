Martin Fowler มองว่าการมาของ AI โดยเฉพาะพวกโมเดลภาษาขนาดใหญ่ เป็นการเปลี่ยนแปลงที่ใหญ่ที่สุดในชีวิตการทำงานของเขาใหญ่พอ ๆ กับช่วงที่อุตสาหกรรมซอฟต์แวร์เปลี่ยนจากการเขียนภาษาแอสเซมบลีมาใช้ภาษาระดับสูง 
ความเปลี่ยนแปลงนี้ไม่ได้หมายความแค่ว่าเขียนโค้ดง่ายขึ้นหรือเร็วขึ้น แต่เป็นการเปลี่ยนวิธีคิดของวิศวกรซอฟต์แวร์ทั้งชุดจากเดิมที่เราคุ้นเคยกับระบบที่คาดเดาผลลัพธ์ได้ชัดเจน สั่งอะไรไปก็ได้แบบนั้นทุกครั้งมาเป็นโลกที่ผลลัพธ์อาจเปลี่ยนได้,มีความคลาดเคลื่อนและไม่รับประกันความถูกต้องชัวร์ๆแบบ 100%
นักพัฒนาจึงต้องคิดแบบใหม่ คิดเผื่อความผิดพลาดเหมือนงานวิศวกรรมโครงสร้างที่ต้องออกแบบให้รองรับความเสี่ยง ไม่ใช่หวังพึ่งความสมบูรณ์แบบ 
Fowler ยังเตือนถึงกระแสการใช้ AI เขียนโค้ดแบบไม่ดูรายละเอียด เขามองว่าวิธีนี้เหมาะแค่กับงานทดลองทำเดโมหรือโค้ดที่ใช้แล้วทิ้งเท่านั้น เพราะสิ่งที่อันตรายจริง ๆคือการที่นักพัฒนาไม่ได้อ่านและทำความเข้าใจโค้ดที่ถูกสร้างขึ้น 
กระบวนการคิดและการเรียนรู้นี่แหละที่ทำให้เราเข้าใจระบบของตัวเอง หากข้ามขั้นตอนนี้ไปวันหนึ่งที่ระบบมีปัญหา คนที่ใช้ AI เขียนโค้ดแทบทั้งหมดจะไม่รู้ด้วยซ้ำว่าควรเริ่มแก้จากตรงไหน
ในอีกมุมหนึ่ง AI กลับมีประโยชน์มากกับงานที่หลายคนไม่อยากทำ เช่น การอ่านโค้ดเก่า ระบบดั้งเดิม หรือโปรเจกต์ขนาดใหญ่ที่ซับซ้อนมันช่วยอธิบายโครงสร้างและการไหลของข้อมูลให้เข้าใจง่ายขึ้น แต่ถึงอย่างนั้น Fowler ก็ย้ำชัดว่าอย่าเชื่อ AI แบบสุดใจ 
ต้องตรวจสอบทุกครั้งเพราะมันสามารถให้ข้อมูลผิดหรือมั่วได้แม้แต่เรื่องพื้นฐาน สุดท้ายแล้วสำหรับนักพัฒนารุ่นใหม่ การมีพี่เลี้ยงที่มีประสบการณ์จริงคอยชี้แนะ ยังสำคัญและมีคุณค่ามากกว่าการพึ่งพาเครื่องมือเพียงอย่างเดียวเสมอ

Link : https://www.youtube.com/watch?v=CQmI4XKTa0U